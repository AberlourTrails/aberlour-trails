Dr Thomas Alexander Sellar (1856-1950) cam fae Lhanbryde tae Aiberlour. In 1882 he biggit the hoose he caad Dunleigh in this gran spot on Queens Road. (Locals still ca it the Doctor's Brae.) It wis a hame fur his faimly and the place far fowkies wid cam tae see aboot their ailments.

He wis the doctor fur Aiberlour an aboot 10 mile roonaboot. Fur 44 year he sortit ills, helpin fowk tae get better. He walkit it an biked it an rode a horse an cairt owre a great skelp o grun, on baith sides o Spey. In his hindmaist years, he eesed a car.

Dr Sellar wis jined, in 1923, by his youngest dother, Beatrice. She'd bin awa in London studyin Music, went tae dae Medicine at the Varsity in Aiberdeen an syne cam hame tae her ain fowk in Aiberlour. Fowk aa owre the place still mind Dr Bea as some wifie: trauvlin on her ain feet, on her motorbike, in snaw an gales, up hills an doon dales, tae sort broken banes, lance biles, bring bairns intae the warld. She retired fae her wark in 1961.

Beatrice's auler sister, Magdalene, merriet Dr John Caldwell an he jined Beatrice in 1928; syne his loon, John, graduated fae Aiberdeen an jined his Aunt Bea in 1949. He retired in 1985 an wis gien an MBE fae the queen fur fit he daen fur Aiberlour and the community.

Syne, fur mair nor a hunner years, this hoose, Dunleigh, wis the hert o healin fur Aiberlour an aa roon aboot. An three generations o Sellars and Caldwells served the fowkies o the place wi eident care.
